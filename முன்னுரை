முன்னுரை
நம்மால் புற உலக நிகழ்வுகளையோ அல்லது மற்ற மனிதர்களையோ   நாம் வேண்டிய வண்ணம் மாற்ற முடியாது.   உலகை நம் விருப்பத்துக்கு இணங்குமாறு செய்ய  முடியாது. ஆனால், நம் ஆசைகள், உணர்வுகள், எண்ணங்கள் என நம் உள்ளத்தின் செயல்பாடுகளை நாம் நினைக்கும்படி மாற்றி அமைத்துக் கொள்ள முடியும். மனிதர்கள் மீது கொண்டிருக்கும் எண்ணங்களை நம் உள்ளத்தின் விருப்பம் போல மாற்றிக் கொள்ள முடியும். நமது  மனதின் உள் உலகை-, மெய்யறிவிற்கு ஏற்ப திருத்தி அமைத்து கொண்டு புற உலகோடும், மனிதர்களோடும் உள்ள வேறுபாடுகளுக்கு இடையிலும் இயைந்து இருக்க முடியும். உலகின் கொந்தளிப்புக்களை நம்மால் தவிர்க்க இயலாது, ஆனால், நம் மன அமைதி குலையாமல் நாம் பார்த்துக் கொள்ளலாம். வாழ்வின் கடமைகளுக்கும், பிரச்சினைகளுக்கும் நாம் நம் கவனத்தை வழங்க வேண்டி இருக்கிறது. ஆனால், அவை குறித்த பதட்டங்கள், கவலைகளில் இருந்தும் விடுபட்டு நாம் மேல் எழ முடியும். நம்மை சுற்றி இரைச்சலான ஓசையிருந்தாலும் ஒரு  அமைதியான மனதை நாம் பெற்று இருக்க முடியும். பொறுப்புக்களை சுமந்து இருந்தாலும், இதயம் இளைப்பாறுதலோடு இருக்க முடியும். நெருக்கடியான தவிப்புக்களுக்கு  இடையிலும் நாம் நிலையான நிம்மதியை அறிந்து இருக்க முடியும்.
இந்த நூலில் இடம் பெற்று இருக்கும் இருபது கட்டுரைகளில், பல கட்டுரைகள் அவற்றின் பேசுபொருளில் ஒன்றோடு ஒன்று தொடர்பில்லாமல் இருந்தாலும்,  தன்னைத் தான் அறிவது, தன்னைத் தான் வெல்வது ஆகியவற்றின்  உயர் நிலைகளை  நூலை வாசிப்பவர்களுக்கு சுட்டிக்காட்டும் உணர்வில்  ஒன்றிசைந்து   இருக்கும். உலக வாழ்வின் கொந்தளிப்புகளை கடந்த அந்த உயர்நிலைகளின் சிகரங்களில்  சுவர்க அமைதியின் ஆட்சி நிலவும். 
ஜேம்ஸ் ஆலன்

